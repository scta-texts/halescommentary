<?xml version="1.0" encoding="UTF-8"?>
<div>
  <p class="text-center">[EXPOSITIO LIBRI PRIMI]</p>
  <p class="text-center"> </p>
  <p class="text-center"> </p>
  <p class="text-center">DISTINCTIO I</p>
  <p> <quote>Veteris ac Novae Legis.</quote> Cum summa perfectio consistat in beatitudine, dividitur
    hoc totale opus completum secundum ea quae faciunt ad beatitudinem.</p>
  <p>Primus liber agit de beatificante ;</p>
  <p>secundus de beatificabili et suo opposito ;</p>
  <p>tertius agit de dispositionibus remotis quae ducunt in beatitudinem ;</p>
  <p>quartus de dispositionibus propinquis, scilicet de sacramentis.</p>
  <p>Gratia enim praeceptorum et virtutum, de quibus agitur in tertio libro, remotius se habet ad
    beatitudinem quam gratia sacramentalis : illa enim in Lege rumphaeam non amovit, haec autem
    reseravit ianuam paradisi.</p>
  <p>Sunt autem huius primae partis primi libri partes tres, secundum triplex genus rerum,</p>
  <p>scilicet rerum quibus est fruendum et utendum,</p>
  <p>et quae fruuntur et utuntur,</p>
  <p>et per quas fruuntur.</p>
  <p>Primo igitur determinat quid frui, quid uti ;</p>
  <p>deinde, quibus est fruendum et utendum ;</p>
  <p>deinde, quae sint res quae frui et uti debent ;</p>
  <p>ultimo, per quas res est fruendum.</p>
  <p> Omnis doctrina <quote>circa res vel signa.</quote> <quote>Quid sit signum,</quote> definitur
    in principio quarti.</p>
  <p>Vel aliter : <quote>Signum est quod se offert sensui, aliud derelinquens intellectui.</quote>
    Sed opponitur de corpore Christi, quod est res et signum ; non ergo omnis speculatio theologica
    circa res vel signa.</p>
  <p><span class="bold">Respondeo</span> : haec coniunctio <mentioned> vel </mentioned> tenetur
    subdisiunctive. Unde fit hic divisio secundum rationes oppositas, non secundum res. Signum enim
    proprie in notitia est, res secundum naturam. In tertio autem libro agit de corpore Christi ut
    res est, in quarto ut est signum.</p>
  <p> <quote>Usus in significando, non in iustificando.</quote> Circumcisio enim, licet originale
    peccatum delevit, non tamen contulit gratiam ad bene operandum. Unde sacramenta Veteris Legis
    faciebant solum declinare a malo, non facere bonum.</p>
  <p> <quote>Res aliae sunt quibus fruendum.</quote> Et quaeritur utrum beatitudine creata fruendum
    sit. Quod videtur, quia beatitudo beatum facit, et omni tali est fruendum.</p>
  <p><span class="bold">Contra</span> : beatitudo creata semper ad increatam referenda est ; ergo,
    per definitionem eius quod est <mentioned> uti </mentioned>, utendum est ea.</p>
  <p><span class="bold">Respondeo</span> : quod est frui dicitur multipliciter : vel formaliter, ut
    fruimur fruitione ; vel quasi materialiter, ut fruimur virtutibus, quia virtutes sunt dispositio
    materialis per quam fruimur beatitudine : vel ut termino, et sic fruimur beatitudine creata ;
    vel ut fine, et sic increata. Et quia terminus refertur ad finem, etiam ipsius beatitudinis
    creatae quoad hoc est usus. Virtutes etiam habent aliam comparationem a praedicta ad frui, de
    qua infra dicetur.</p>
  <p> <quote>Res quae fruuntur inter utrasque sunt.</quote> Ergo virtus est inferior rationali
    creatura, cum res utens et fruens medium sit inter beatitudinem et virtutem qua utitur.</p>
  <p><span class="bold">Contra</span> : ut habetur in <span class="italic">secundo libro</span>,
    dicit Augustinus :
    <quote>
      Virtutes, quibus recte vivitur, magna bona sunt ; potentiae, sine quibus recte vivi non
      potest, media bona sunt ; species quorumlibet corporum, sine quibus recte vivi potest, minima
      bona sunt.</quote>
    Ergo, cum homo cadat in ordine bonorum mediorum, propter hoc quod sine ipso recte vivi non
    potest, erit infra virtutes et non supra.</p>
  <p><span class="bold">Respondeo</span> : virtutes sunt dispositio media inter fruentem et quo
    fruitur ; et propter hoc bene dicuntur ab Augustino, in libro <title>De libero arbitrio</title>,
    <mentioned> magna bona </mentioned>, maiora quam ipsae potentiae. Neque aestimo hominem
    contineri in aliquo illorum trium membrorum, sicut ibi exponitur. Cum autem dicitur hic quod
    sunt media bona illae res <mentioned> quae fruuntur et quae utuntur </mentioned> inter res
    <mentioned> quibus fruuntur </mentioned> et <mentioned> quibus utuntur </mentioned>, non aestimo
    ibi numerari nisi res per se subsistentes, scilicet Deum quo est frui, et homines et angelos in
    medio, et alias creaturas in ultimo.</p>
  <p> <quote>Frui autem est amore inhaerere alicui rei propter se.</quote> Ponitur <mentioned> amor
    </mentioned> hic pro amore ex parte inhaerentis. Quod autem sequitur est in ratione finis,
    scilicet <mentioned> alicui rei propter se </mentioned>. Sed cum fidei succedat cognitio et spei
    comprehensio, male ponitur solum amor caritatis in definitione eius quod est <mentioned> frui
    </mentioned>, cum secundum omnes est fruitio.</p>
  <p><span class="bold">Respondeo</span> : ut dicit Augustinus in libro <title>De moribus
    ecclesiae</title>, amor communis est ad <quote>quatuor virtutes</quote> cardinales, multo fortius
    ad theologicas. Unde et comprehendit amorem summae veritatis, qui est fidei, et amorem
    beatitudinis exspectatae, qui est spei, et amorem summi boni.</p>
  <p>Item, <span class="inquote">frui est amore inhaerere</span> etc. Inhaerere autem propter se non
    est nisi beatitudini creatae vel increatae. Ergo iis est frui solum.</p>
  <p><span class="bold">Contra</span> : amor pars est beatitudinis ; ergo amore illo est
    fruendum.</p>
  <p><span class="bold">Respondeo</span> : cum dicitur <mentioned> amore est alicui rei inhaerendum
    </mentioned>, illud cui est inhaerendum tamquam alii amore, est solum Deus. Amor enim in patria
    non est diversum a beatitudine creata. Et cum dicitur quod <mentioned> inhaerendum est amori in
    patria propter se </mentioned>, haec praepositio <mentioned> propter </mentioned> non notat
    finem, sed terminum, sicut cum dicitur <mentioned> fruendum est beatitudine </mentioned>.</p>
  <p>Item, quaeritur utrum peccato quis possit frui. Et videtur quod sic, 7 Matth., 2 : <quote>
    In qua mensura mensi</quote>> etc., <span
    class="italic">Glossa</span> : <quote>Qui aeternaliter peccato perfrui volunt, aeternam poenam
    invenient, et quorum voluntas non habuit finem peccandi, non habebit finem torquendi ;</quote>
    ergo prima.</p>
  <p><span class="bold">Respondeo</span> : mali delectatione peccati fruuntur, non ut est malum,
    quia sic non est delectabile, et hoc non est frui simpliciter. Unde Augustinus, libro <title>83
    Quaestionum</title> :<quote>Omnis humana perversio est frui utendis vel uti fruendis.</quote>
  </p>
  <p>Item, in via est frui spe, ut invenitur in multis locis ; non tamen spe inhaeremus propter se ;
    ergo male definitur frui.</p>
  <p><span class="bold">Respondeo</span> : in via adhaeremus, non inhaeremus, quia propinqui sumus
    termino, sed non sumus in termino, quod est inhaerere. Et quia amor</p>
  <quote>non excidit,</quote>
  immo comitatur in termino, inhaeremus amore ; et hoc est simpliciter frui. Spes autem excidit
    et comitatur viam ; ideo spe adhaeremus, et hoc non est simpliciter frui. Unde in via utimur
    simpliciter et fruimur secundum quid.
  <p>Item, notandum quod in quibus est proprie appetitus, in illis est frui. Appetitus autem
    tripliciter est : est enim in habentibus vegetationem et in habentibus sensum et in habentibus
    rationem. Et habens rationem potest esse dupliciter : vel rectam vel perversam. Rectam adhuc
    dupliciter : vel ut in termino vel iuxta terminum. In quibus autem est appetitus, in illis est
    et delectatio ; in quibus autem delectatio, et amor ; et sic amore inhaerere est frui aliquo
    modo communiter dictum et secundum prius et posterius in omnibus iis, sed proprie in
    rationalibus creaturis, minus proprie in aliis. Unde dicit Augustinus quod pecora et animantia
    <quote>fruuntur cibis.</quote> Ut ratio recta est in via, fruimur spe ; ut est in termino,
    fruimur simpliciter.
    <quote>Uti autem est id quod in usum venerit referre ad obtinendum illud quo fruendum
      est.</quote>
  </p>
  <p><span class="bold">Contra</span> : <mentioned> usus </mentioned> ponitur in definitione
    <mentioned> uti </mentioned> ; ergo idem per se definitur.</p>
  <p><span class="bold">Respondeo</span> : <mentioned> id quod in usum venerit </mentioned> sumitur
    pro re utibili, quae bene potest venire in definitionem <mentioned> uti </mentioned>, quia actus
    definitur per rem ordinatam ad actum. Sed hoc non sufficit ad definitionem, sed si illa res
    referatur ad finem, per quem actus ille notitiam sumit. Utibile enim, ad finem relatum, est
    principium definiendi <mentioned> uti </mentioned>.</p>
  <p>Item, cum dicat <mentioned> referre ad obtinendum </mentioned>, ergo nulla actio est
    indifferens, cum omni actione utamur et quod refertur ad id quo fruendum est, est meritorium.
    Unde ad Corinthios : <quote>Sive manducatis sive
    bibitis, omnia ad gloriam Dei facite</quote>, I Cor. 10, 31.</p>
  <p><span class="bold">Respondeo</span> : referendum est habitu et non actu, scilicet ut ipsum opus
    in se sit ordinatum. Sed licet ipsum opus in se sit ordinatum, nihilominus est indifferens, quia
    non informatur gratia et intentione referente in summum bonum habitu vel actu.</p>
  <p>Item, quaeritur utrum malo sit utendum. Et videtur hoc, ratione illius partis definitionis
    <mentioned>quod venerit in usum</mentioned>.</p>
  <p><span class="bold">Contra</span> : avertit a summo bono ; ergo non potest referri ad id quo
    fruendum est.</p>
  <p><span class="bold">Respondeo</span> : malo poenae contingit uti, non malo culpae. Id autem quod
    dicitur, <mentioned> quod in usum venerit </mentioned>, non est tota ratio <mentioned> uti
    </mentioned>.</p>
  <p> <quote>Res quibus fruendum est.</quote> a. Sed tales sunt tres, et fuerunt ab aeterno ; ergo
    tres res fruibiles fuerunt ab aeterno.</p>
  <p><span class="bold">Contra</span> : dicit Damascenus :
    <quote>Tres personae re conveniunt et ratione distinguuntur.</quote>
  Ergo non sunt tres res quibus est fruendum.</p>
  <p>b. Item, nihil est commune ad essentiam et personas et creaturas ; ergo <mentioned> res
    </mentioned> non est commune.</p>
  <p>c. Item, fruendum est tribus personis: aut ergo ut Deus, aut ut sunt personae. Si ut Deus,
    ergo, cum solum sit unus Deus, erit solum una res qua fruendum. Si ut personae, ergo, cum tres
    sint personae, erunt tres motus simul et semel in ipsas.</p>
  <p>d. Item, sicut in ordine essentiarum est summa essentia, qua solum est fruendum propter se, ita
    in ordine personarum est prima persona auctoritate et natura. Ergo, cum frui respicit id solum
    quod primum est, erit solum fruendum Patre.</p>
  <p><span class="bold">Contra</span> : dicit Augustinus in <span class="italic">littera</span>
    quod
  <quote>fruimur cognitis ;</quote>
  ergo, cum sit cognitio Patris et Filii et Spiritus Sancti, et fruitio.</p>
  <p>e. Item, <span class="inquote">frui est amore inhaerere</span> etc.,et amor, ut dictum est,
    sumitur hic communiter. Sed fides distinguit personas secundum articulos, caritas non
    distinguit. Ergo amor communis a ratione unius distinguere debet, ratione alterius non
    distinguere.</p>
  <p>f.<span class="bold"> Respondeo</span> : ad primum, persona medium est secundum intelligentiam
    inter notionem et essentiam, quibus tria aptantur : <mentioned> quis </mentioned>, quod est
    personale, <mentioned> quae </mentioned> notionale, <mentioned> quid </mentioned> essentiale.
    Essentia res est ; notiones sunt rationes distinguentes ; persona, quae in intelligendo medium
    est, respectu notionum est res, respectu essentiae est ratio. Et sic tres res ab aeterno
    fuerunt. Cum ergo dicitur <mentioned> tres res </mentioned>, ternarius vel trinitas cadit ibi
    ratione notionalium rationum ; <mentioned> res </mentioned> ratione essentiae. Et sic non valet
    praedictum argumentum.</p>
  <p>g. Ad aliud dicendum : nihil est commune ad Creatorem et creaturam genere, specie vel numero.
    Sed commune potest esse quia comparantur ad aliquid unum, vel quod idem est cum altero
    extremorum vel non : ut cum iustitia creata et increata ad consimilem effectum comparantur, ut
    in homine et Deo, et effectus non est idem cum aliquo extremorum. Vel potest comparari ad unum
    quod idem sit cum altero, ut cum dicitur <mentioned> homo bonus </mentioned>, <mentioned> Deus
    bonus </mentioned> : [dicitur Deus bonus] bonitate qua ipse est, homo bonus relatione ad illam
    bonitatem quae est Deus. Et sic res dicitur commune. Divina enim essentia est res se ipsa ; tres
    personae sunt res propter essentiam ; creatura res in relatione ad illam.</p>
  <p>h. Ad tertium dicendum quod frui respicit amorem veritatis et bonitatis et beatitudinis
    exspectatae. Et quoad hoc sunt tres res quibus est fruendum : Pater, cui appropriatur aeternitas
    ; Filius, cui veritas ; Spiritus Sanctus, cui bonitas. Non tamen veritas, aeternitas et bonitas
    sunt tres res. Nec concedendum est quod tres res fruibiles sunt, licet tres res sint quibus est
    fruendum ; in quantum autem ad caritatem refertur, una.</p>
  <p>i. Ad quartum dicendum : duae notiones sunt in Patre : una qua refertur ad Filium, scilicet
    paternitas, et alia qua non refertur, scilicet innascibilitas. Et propter primam Filio fruim ur,
    una scilicet fruitione in Patre propter relationem.</p>
  <p>k. Ad ultimum dicendum quod non sunt ibi tres motus vel actiones, immo una sola, propter
    unitatem essentiae, cuius est amor.</p>
  <p>l. Ad id autem quod obicitur, dicendum est quod principio fruendum est <mentioned> tantum
    </mentioned> in ordine essentiarum, non in ordine personarum <mentioned> tantum </mentioned>. Et
    non sequitur, si alia sit cognitio Patris etc., quod alia sit fruitio, quia cognitio personas
    distinguit ; fruitio vero, quae est affectus, non distinguit, licet habeat in se amorem
    veritatis ratione fidei : nam quoad hoc etiam una fruitio, quia una veritas amata.</p>
  <p> <quote>Fruendum est rebus quae aeternae et incommutabiles sunt.</quote> Ergo fruendum est
    angelis.</p>
  <p><span class="bold">Respondeo</span> : ut dicit Augustinus in libro <title>De natura summi
    boni</title>,</p>
  <quote>solus Deus incommutabilis est ; quae autem fecit, quia ex nihilo, mutabilia sunt.</quote>
  <quote>Moventur autem spiritus iniquitate et corporis mortalitate.</quote>

  <p> <quote>Fruimur cognitis, in quibus ipsa voluntas delectata conquiescit.</quote> Ponuntur autem
    tres definitiones eius quod est <mentioned> frui </mentioned>, propter tria quae sunt ex parte
    eius qui fruitur, et propter tres rationes ex parte eius quo fruitur. Nam ex parte eius qui
    fruitur, accipitur ipsa anima cuius est potentia, et ipsa potentia ; et iterum ipsa ut
    inclinatur in finem et dicitur voluntas. <span class="inquote">Amore inhaerere</span> pertinet
    ad animam, <span class="inquote">uti cum gaudio</span> ad potentiam, <span class="inquote"
    >quibus cognitis</span> etc. ad voluntatem.</p>
  <p>Praeterea, est frui beatitudine creata, et secundum hoc recte sumitur haec definitio
    <mentioned> uti cum gaudio </mentioned> ; est frui personis increatis, et sic sumitur illa
    <mentioned> quibus cognitis </mentioned> etc. ; est frui Deo, et secundum hoc <mentioned> amore
    inhaerere </mentioned>.</p>
  <p>Magister videtur aliter distinguere, ut <mentioned> amore </mentioned> etc. sit frui etiam in
    via, <mentioned> uti cum gaudio </mentioned> ad beatitudinem creatam, tertia vero ad aeternum
    bonum, in quo omnino est quies et summum, referatur etc.</p>
  <p> <quote>Notandum.</quote> <quote>Frui autem est uti.</quote> Cum ista per oppositionem se
    habeant, male ponitur unum in definitione alterius.</p>
  <p><span class="bold">Respondeo</span> : voluntas potentia per virtutes facilis fit ad opera, et
    hoc est
    <quote>aliquid assumere in facultatem.</quote>
  </p>
  <p>Et sicut est in via, in patria etiam, extenso nomine, in facultatem assumi potest, quia virtus
    est medium coniungens potentiam ad suum finem. Vel de beatitudine creata intelligitur, qua est
    uti cum gaudio.</p>
  <p>
    <quote>Haec sibi contradicere.</quote>
  </p>
  <p> <quote>Ibi plene.</quote> Contra, 11 Iob, 7 :
  <quote>Forte</quote>,
  <span class="italic">Glossa</span> :
  <quote>
    Essentia Dei a nullo plene videbitur.
  </quote>
  </p>
  <p><span class="bold">Respondeo</span> : tripliciter est videre essentiam : per se, per speciem,
    per similitudinem. Primo modo videt solum Deus essentiam divinam ; est enim
  <quote>lux inaccessibilis</quote>
  Lux autem dupliciter sumi potest : ut est in aëre, vel ut est in sole. Ut est in sole,
    invisibilis est ; ut est in aëre, pati potest oculus eius aspectum. Sic divina essentia in se
    est invisibilis ; ut autem in unoquoque nostrum per gloriam est, sic est visibilis, et hoc
    appellatur species. Vel potest videri per similitudinem quae est creatura. Unde Augustinus, in
    libro <title>De Trinitate</title> : 
    <quote>Necessaria est nobis dispensatio similitudinum ad hoc ut videamus Deum ; quod non erit in
      patria</quote>. 
    Unde in Cant. 1, 10 : <quote>Murenulas aureas faciemus tibi vermiculatas
      argento</quote>.
  <quote>Proprie :</quote> contra communiter.</p>
  <quote>Perfecte</quote> :
  contra diminute. <quote>et plene,</quote>
  contra secundum partem.
  <p><span class="inquote">Improprie</span> : sicut pecora dicuntur frui cibis.</p>
  <p><span class="inquote">Diminute</span> : ut in via, ubi est caritas inconsummata.</p>
  <p><span class="inquote">Secundum partem</span> : ut de fide et spe, quae secundum partes
    sunt.</p>
  <p> <quote>Angeli illo fruentes sunt.</quote> Contra, in Canonica Petri legitur : <quote>In quem desiderant angeli prospicere</quote>
    ergo non prospiciunt.</p>
  <p><span class="bold">Respondeo</span> : in illis est desiderium continuationis rei habitae, non
    habendae.</p>
  <p>  <quote>Per speculum, in
    aenigmate,</quote> I Cor. 13, 12.  Aenigma dicitur quoad illum qui est in tenebris :
    minus perspicaciter accipit lumen. Videns etiam rem per speculum, per remotius accipit, quia per
    similitudinem similitudinis. Unde contingit esse defectum, vel in vidente, ut secundum primum
    modum ; vel in eo per quod, ut in speculo. Taliter intellectus noster : per peccatum obscuratus
    est tenebris ignorantiae, et sic videt in aenigmate. Ex parte defectus eius quo videre debet,
    videt in speculo. Ex parte visibilis, nullus est defectus.</p>
  <p> <quote>Deo debemus frui.</quote> Superius dictum est quod tres sunt res quibus fruendum.</p>
  <p>Quod et solvit Dionysius, libro <title>De divinis nominibus</title> : <quote>Unus est Deus Pater, unus Filius, unus Spiritus Sanctus, per superexcellentem totius divinae
      unitatis impartibilitatem, in qua omnia singulariter connectuntur et superuniuntur et omnia in
      ipsam iuste referuntur</quote>.
  </p>
  
  <p>Item, quaeritur de Adam in statu innocentiae : aut diligebat Deum propter Deum, et sic
    fruebatur sicut viator ; aut diligebat Deum propter aliud, et sic peccabat.</p>
  <p><span class="bold">Respondeo</span> : diligebat Deum propter se ut creatorem, quia, ut dicit
    Augustinus in secundo libro, habuit <quote>cognitionem rerum propter se factarum et cognovit
    Deum esse creatorem ;</quote> cognitio autem causa est dilectionis. Sed ad frui ulterius
    exigitur ut Deus diligatur propter se ut creator, redemptor, glorificator, ut dilectio sequatur
    cognitionem fidei.</p>
  <p> <quote>Cum autem,</quote> et infra : <quote>spes consolatur.</quote> </p>
  <p>Contra : Prov. 13, 12 :</p>
  <div class="hypertext" data-ref="1449213665595">
    <span class="italic">Spes quae differtur affligit animam.</span>
  </div>
  <p><span class="bold">Respondeo</span> : spes eius quod debetur in praesenti, si statim
    desideratur, affligit ; sed beatitudo non debetur in praesenti, nec haberi desideratur
    statim.</p>
  <p>
    <quote>In homine non est spes ponenda.</quote>
  </p>
  <p>Contra Ion. I, 6 :</p>
  <div class="hypertext" data-ref="1449213737938"><title>Accessit gubernator</title>,</div>
  <p><span class="italic">Glossa</span> :</p>
  <div class="hypertext" data-ref="1449213748889">
    <p>Naturale est homini in periculo magis de se confidere quam de alio.</p>
  </div>
  <p><span class="bold">Respondeo</span> : quod hic dicitur, intelligitur de praemio aeterno ; in
    Iona, de praemio temporali.</p>
  <p>26.</p>
  <div class="hypertext" data-ref="1455905071788">
    <p>Ad Philem., 20 : <title>Ego te fruar in Domino</title>.</p>
  </div>
  <p> Simile Eccli., 8, 10 :</p>
  <div class="hypertext" data-ref="1449213785915"><title>Fruere magnatis</title>,</div>
  <p><span class="italic">Glossa</span> : <quote>Scilicet praelatis,</quote> id est fructum ab eis
    exspectans.</p>
  <p>Augustinus, libro <title>83 Quaestionum</title>, 23 :</p>
  <div class="hypertext" data-ref="1449213846705">
    <p>Perfecta hominis ratio, quae virtus vocatur, utitur primo se ipsa ad intelligendum Deum, ut
      eo fruatur a quo facta est. Utitur etiam caeteris rationalibus animantibus ad societatem,
      irrationalibus ad eminentiam. Vitam etiam suam ad id refert, ut Deo fruatur. Ergo se ipsa
      utitur, quae profecto inchoat miseriam superbiae, si ad se ipsam, non ad Deum referatur.
      Utitur etiam quibusdam corporibus vivificandis ad beneficentiam : sic enim utitur suo corpore
      ; quibusdam assumendis vel respuendis ad valetudinem, quibusdam tolerandis ad patientiam,
      quibusdam ordinandis ad iustitiam, quibusdam considerandis ad aliquod veritatis documentum.
      Utitur etiam [iis a] quibus se abstinet ad temperantiam.</p>
  </div>
  <p>
    <quote>Cum homine frueris, Deo potius.</quote>
  </p>
  <p>a. Unde Augustinus, libro <title>De Trinitate</title> : <quote>Cum par nobis sit aut inferior
    creatura, inferiori utendum est ad Deum ; pari autem fruendum, sed in Deo. Sicut enim te ipso,
    non in te ipso frui debes, sed in eo qui fecit te, sic ergo illo quem diligis tamquam te
    ipsum.</quote> b. Sed quaeritur quae sit diversitas habitudinum, cum dicitur : fruimur proximo
    in Deo. Item, cum omnis creatura considerari potest a in summa causa, et, ut dicit Philosophus,
    omnia <quote>causata, considerata in prima causa, sunt per modum causae,</quote> ergo inferiori
    creatura frui possumus ut consideratur in Deo. Unde Augustinus, <title>Super Genesim</title>, super
    hunc locum</p>
  <div class="hypertext" data-ref="1449213908994"><title>Fiat lux : </title>Omnia, ut sunt in summa luce,
    sunt per modum summae lucis.</div>
  <p>Sed luce summa, in quantum huiusmodi, est fruendum : ergo prima est vera.</p>
  <p><span class="bold">Respondeo</span> : inferiori frui non possumus. In hoc enim habet rationalis
    creatura praerogativam : ipsa enim, secundum intellectum, ad imaginem et similitudinem Dei facta
    est. Ut ergo consideratur imago in ratione eius cuius est imago, sic sumitur ut ipsum et est
    fruitio.</p>
  <p>c. Et notandum quod haec praepositio <mentioned> in </mentioned> notat finem et ablativus notat
    terminum. Vel <mentioned> in </mentioned> notat causam exemplarem, ablativus vero exemplum. Et
    per hoc potest solvi quare non inferiori fruendum est : nam inferior non est imago, ut in ea
    reluceat Deus ut in imagine, et tunc maxime cum erit in patria frui.</p>
  <p>28. <quote>Sed cum diligat.</quote> Secundum quod bonum multiplicatur, et dilectio Dei
    multiplicatur. Est dilectio naturalis ; unde Sap., 11, 25 :</p>
  <div class="hypertext" data-ref="1449213995457"><title>Nihil odisti eorum quae fecisti</title> ;</div>
  <p> de qua et inferius dicit Augustinus, quod <quote>diabolus non est alienus,</quote> in quantum
    creatura, a dilectione Dei. Est dilectio praedestinationis ; unde Malach., 1, 3 :</p>
  <div class="hypertext" data-ref="1449214008875"><title>Iacob dilexi, Esau odio habui</title>.</div>
  <p> Est dilectio secundum praesentem iustitiam, quae aliquando fuit in Iuda.</p>
  <p>Quaeritur autem utrum Deus se ipso fruatur. Et videtur quod non, quia substantialis differentia
    debet esse inter fruentem et quo fruitur ; ergo non sunt in eodem.</p>
  <p>[Item] quia, ut dicit Augustinus in <span class="italic">littera</span> , <quote>si fruitur,
    eget aliquo bono ;</quote> sed se ipso non eget ; ergo se ipso non fruitur.</p>
  <p><span class="bold">Contra</span>, dicit Augustinus :</p>
  <div class="hypertext" data-ref="1449214044601">
    <p>Amare nihil aliud est quam velle sibi praesto esse ad fruendum se ;</p>
  </div>
  <p>sed amat se, etc. ; ergo fruitur se. Item, Iob 40, 4 :</p>
  <div class="hypertext" data-ref="1449214063345"><title>Si habes brachium</title>,</div>
  <p><span class="italic">Glossa</span> : </p>
  <div class="hypertext" data-ref="1449214079937">
    <p>Ipse gloriosus est, qui, dum se fruitur, alieno indigens non est.</p>
  </div>
  <p>Concedendum quod fruitur se.</p>
  <p>Quod autem dicit Augustinus, <mentioned> si fruitur, eget bono </mentioned>, intelligitur in
    illis ubi altera est natura fruentis et [eius] quo fruitur.</p>
  <p>Item, quaeritur utrum una persona fruatur altera. Quod videtur, quia <span class="inquote">frui
    est amore inhaerere</span> etc. ; hic est quod frui potest et quo frui potest et mutuus amor ;
    ergo mutua fruitio.</p>
  <p>Praeterea, una persona diligit alteram ; sed omne diligendum cadit sub usu vel fruitione ; sed
    non est ibi usus, eo quod est solum in creaturis ; ergo fruitio. Ergo, cum tres personae, et
    tres fruitiones.</p>
  <p><span class="bold">Respondeo</span> : ut dicit Augustinus,</p>
  <div class="hypertext" data-ref="1449214187039">
    <p>frui est visio pascens.</p>
  </div>
  <p>Unde, in quantum est visio, respicit summe verum ; in quantum pascit per dilectionem, respicit
    summe bonum. Sed una est veritas et bonitas in tribus, quae est ipsa essentia, et sic una
    fruitio : fruuntur enim in quantum Deus se. Ex parte autem nostra, licet sint plures motus
    fidei, scilicet tres, tamen est unus motus fruitionis. Fides autem non solum respicit quod est
    patriae, sed quod est viae. Unde, licet omnes articuli commune habeant de quo, fides tamen non
    respicit ratione communis ; sed cognitio patriae, quae fidei succedit, respicit ratione
    communis, quod est summe verum.</p>
  <p>
    <div class="hypertext" data-ref="1449214291663">
      <p>Psalmus : <title>Bonorum meorum non indiges</title>.</p>
    </div>
    <span class="bold"> </span>
  </p>
  <p><span class="bold">Contra</span>, Matth., 21, 3 :</p>
  <div class="hypertext" data-ref="1449214224944"><title>Dicite quoniam iis Dominus opus
    habet</title>.</div>
  <p><span class="bold">Respondeo</span> : asina erat bonum nostrum, nec ea indiguit in quantum
    Deus, sed dicitur Dominus <mentioned> opus habere iis </mentioned> cum isto operatur ; et sic
    illud indiget Domino, non e converso.</p>
  <p> <quote>Merces summa est ut ipso perfruamur.</quote> Psalmus : <div class="hypertext"
    data-ref="1449214347535"> <p><title>Longitudinem dierum</title>,</p> </div> <span class="italic"
    >Glossa</span> : <quote>Haec visio est tota merces ;</quote> ergo cum merces sit ut ipso
    perfruamur, visione est fruendum.</p>
  <p><span class="bold">Respondeo</span> : duplex est visio. Una est in vi cognitiva tantum ;
    secundum hanc non est frui. Alia est in vi motiva, et haec visio est tota merces. In hac autem
    visione amor intelligitur secundum quod frui est <span class="inquote">amore inhaerere</span>.
    Haec autem visio est rei dilectae et habitae.</p>
  <p>Item, dicit Augustinus, libro S<title>oliloquiorum</title> : <quote>Caritas est qua videre perfruique
    desideramus ;</quote> sed aliud est desiderium videndi et aliud perfruendi ; ergo videre non est
    frui ; ergo visione non fruimur.</p>
  <p><span class="bold">Respondeo</span> : <mentioned> videre </mentioned> ponitur ibi secundum
    rationem nominis, nec importat dilectionem ; residuum autem importatur per <mentioned> frui
    </mentioned>, scilicet diligere rem habitam.</p>
  <p>Item, proprius caritatis actus est desiderare ; sed desiderando videre non fruimur ; ergo
    caritate non fruimur.</p>
  <p><span class="bold">Respondeo</span> : actus caritatis secundum se est diligere. Habet et alios
    duos actus. Potest sumi ut est in via vel ut est in patria ; sed duplex est desiderium : est
    desiderium rei cum non habetur, et sic actus caritatis in via est desiderare videre ; et est
    desiderium rei habitae ut continuetur, et sic caritatis actus in patria est desiderare
    videre.</p>
  <p>Quaeritur autem qua vi est fruendum, et quo actu, et an per omnes virtutes sit fruitio in
    patria.</p>
  <p>I. Ad primam quaestionem dicit Augustinus, libro <title>De anima et spiritu</title> : <quote>Sensus
    interior reficitur in contemplatione divinitatis, exterior in contemplatione
    humanitatis.</quote> Ergo secundum vim sensibilem est frui, ut dictum est supra quod pecora
    fruuntur cibis.</p>
  <p>Item, Augustinus, in eodem :</p>
  <div class="hypertext" data-ref="1449214536261">
    <p>Sensus vertentur in rationem ;</p>
  </div>
  <p>sed secundum rationem est frui ; ergo secundum sensum.</p>
  <p>II. Item, quaeritur si omni vi est fruendum. Et videtur quod non : <span class="inquote">frui
    est amore inhaerere</span> etc. ; sed amor solum est in voluntate vel in concupisci bili
    rationali ; ergo secundum hanc solam potentiam est frui.</p>
  <p><span class="bold">Respondeo</span> : licet sensus exterior reficiatur, non tamen fruitur
    simpliciter, quia non in se fruitur, sed in ordine ad vim summam. Sicut enim oculus carnalis non
    potest videre quod humanitas sit Filii Dei, licet videat humanitatem, ita ratio defectum sensus
    supplet dicendo humanitatem esse Filii Dei. Intellectus autem supplet defectum rationis,
    intelligentia intellectus et sic omnes aliae fruuntur in intellectiva, quae immediate respicit
    summum bonum et verum. Et hoc est quod dicit Augustinus,</p>
  <div class="hypertext" data-ref="1449214584565">
    <p>sensus in rationem, rationem in intellectum, intellectum in intelligentiam verti ;</p>
  </div>
  <p>et sic quaelibet in sua superiori fruetur.</p>
  <p>Ad aliud dicendum, ut dictum est supra, quod amor sumitur generaliter pro dilectione cuiuslibet
    potentiae respectu sui finis ; proprie tamen secundum illam potentiam quae dicitur
    intellectus.</p>
  <p>III. Item, quod non sit frui per omnes virtutes, videtur : <quote>iustitia enim est respectu
    tribuendi proximo quod suum est.</quote> Similiter de aliis tribus. Ergo, cum in illis non cadit
    summum bonum tamquam terminus actus, istis non erit fruitio.</p>
  <p><span class="bold">Respondeo</span> quod in patria erit omnibus fruitio. Licet enim modo
    quaedam immediate convertuntur in proximum, quaedam in Deum, tunc omnes convertentur in Deum. Et
    in via, in actibus singulorum, summum bonum cadit tamquam finis, etsi non tamquam terminus,
    sicut accidit in fide et caritate.</p>
  <p>
    <quote>Quia bonus est, sumus.</quote>
  </p>
  <p><span class="bold">Contra</span>, immo potius deberet dici : quia bonus est, boni sumus, et :
    quia est, sumus.</p>
  <p><span class="bold">Respondeo</span> : utrumque bene dicitur. Bonum enim est ratio per quam res
    exeunt ab eo : summum enim bonum est, quod est <quote>diffusivum esse sine sui
    diminutione.</quote> Cum autem dicitur : quia Deus est, sumus, notatur ibi causa exemplaris ;
    nec sequitur : exemplar fuit ab aeterno, ergo esse nostrum ab aeterno. Neque enim tenet
    huiusmodi forma in exemplari et exemplo. Et cum dicitur : quia bonus est, sumus, notatur ratio
    fieri, secundum quod finis movet efficientem.</p>
  <p>Item, ab aeterno fuit bonus : ergo ab aeterno sumus.</p>
  <p><span class="bold">Respondeo </span>: non notatur hic causa sufficiens creaturae ; immo, quia
    est potens et sciens et volens fieri nunc, sequitur nunc esse. Ex parte autem sui, sufficiens
    est haec causa.</p>
  <p>38. <quote>Utilitatem.</quote> Utilitas est ducens in finem. Bonitas est illud ad quod ducitur.
    Utile est occasio ducendi.</p>
  <p>Item, quaeritur utrum omne utendum diligendum ex caritate. Et videtur quod sic : omne utendum
    est ordinatum ad finem ; sed omne tale bonum est bonitate finis ; ergo diligendum propter
    finem.</p>
  <p><span class="bold">Contra</span> : Augustinus, libro <title>De doctrina christiana</title> :</p>
  <div class="hypertext" data-ref="1449214644557">
    <p>Ea sola quae aut nobis societate quadam referuntur in Deum, sicut est homo vel angelus, aut
      ad nos relata beneficio Dei indigent per nos, sicut corpus, caritate diligenda sunt. Non
      utique martyres dilexerunt scelus persequentium se, quo tamen usi sunt ad Deum
      promerendum.</p>
  </div>
  <p><span class="bold">Respondeo</span> : utendum est diligendum ratione finis, non tamen
    simpliciter diligendum ex caritate ; sicut scelus persecutorum a martyribus diligebatur in
    quantum erat ordinatum in passionem. Ex caritate autem solum diligendum quod est beatificans vel
    beatificabile.</p>
  <p> <quote>Ipsas amare desistimus.</quote> Augustinus, libro <title>De civitate Dei</title> :
    <quote>Virtutes, cum referuntur ad se ipsas nec propter aliud expetuntur, inflatae atque
    superbae sunt ; et ideo non virtutes, sed vitia iudicandae sunt ;</quote> ergo amandae sunt
    virtutes propter beatitudinem.</p>
  <p>Sed numquid aliquae virtutes iudicandae sunt vitia vel superbae ? Non in sua substantia, sed
    reputatione intentionis, ut sicut vitium non refert ad Deum, ita nec homo, secundum huiusmodi
    informia dona non refert ad Deum.</p>
  <p>Item, videtur quod non sit fruendum virtutibus.</p>
  <p>a. Dicit Augustinus, libro <title>De confessionibus</title> : <quote>Inquietum est cor nostrum donec
    venerit ad te, Domine.</quote> Sed illo fruimur, in quo <quote>voluntas nostra delectata
    conquiescit.</quote> Ergo, cum non quiescat in virtutibus, nec fruimur virtutibus. Non enim
    quiescit in creatura.</p>
  <p>
    <span class="bold">Contra</span> : Sap., 8, 7 : 
    <quote>
      Nihil in hac vita utilius est sapientia.
    </quote>
  </p>
  
  <p>b. Item, quatuor sunt diligenda ex caritate, ut dicit Augustinus : <quote>Deus, anima,
    proximus, corpus.</quote> Sed omne fruendum est diligendum ex caritate ; virtus non est aliquod
    istorum ; ergo virtutibus non est fruendum.</p>
  <p>c. Item, Augustinus, libro <title>De doctrina christiana</title> : <quote>Si diligit ipsum tamquam se
    ipsum, totam dilectionem, et sui et illius, referat in illam dilectionem Dei, quae nullum a se
    rivulum extra se duci patitur.</quote> Ergo dilectione sui est utendum, a definitione eius quod
    est <mentioned> uti </mentioned>. Uti enim est ad aliud referre. Sed idem est habitus caritatis
    in Deum et proximum, qui est virtus ; ergo virtutibus est utendum.</p>
  <p>d. Item, in eodem : <quote>Cum adest quod diligitur, necesse est ut dilectionem sui secum
    gerat, per quam si transieris eamque ad illud ubi permanendum est retuleris, uteris ea nec
    proprie diceris frui.</quote> Sed constat quod tantum permanendum est in Deo ; ergo tantum
    fruendum est Deo : non ergo virtutibus.</p>
  <p>e. <span class="bold">Respondeo</span> : fruendum est virtutibus, ut sumatur transitive, non ut
    per quas fit fruitio. Virtus enim duplicem habet comparationem. Uno modo in quantum expetenda
    est propter Deum, ut virtus viae propter virtutem patriae, virtus patriae propter beatitudinem
    creatam, quae est <quote>status omnium bonorum congregatione perfectus,</quote> beatitudo creata
    propter increatam. Et sic non simpliciter propter se expetenda est ; intermedia autem
    respective, respectu superioris propter aliud appetenda ; respectu inferioris propter se. Vel
    potest sumi virtus in quantum expetitur ab anima secundum essentiam, ut suae potentiae
    perficiantur. Et sic propter se appetenda est respectu scientiae et aliorum, quae minus bona
    sunt in anima.</p>
  <p>Sed <mentioned> propter se </mentioned> dupliciter dicitur : uno modo ut idem est quod
    <mentioned> per se </mentioned>, secundum quod excludit <mentioned> per accidens </mentioned>.
    Et sic propter se virtutes expetendae, quia sunt de genere honesti, et
    <quote>
      honestum est, ut dicit Tullius, quod sua vi nos trahit et dignitate nos allicit.</quote>
  </p>
  
  <p>Alio modo dicitur <mentioned> propter se </mentioned> secundum quod excludit <mentioned>
    propter aliud </mentioned> ; et sic virtutes non propter se appetuntur. Item, cum dicitur :
    beatitudo creata propter se appetitur, <mentioned> propter </mentioned> notat ibi non
    <mentioned> propter alium terminum </mentioned>, quia ipsa est in ratione ultimi termini ; est
    tamen propter alium finem, scilicet propter beatitudinem increatam.</p>
  <p>Item, opponitur de hoc quod dicit in littera : <quote>Virtutes amandae sunt propter se, quia
    delectant suos possessores et in eis pariunt gaudium spirituale,</quote> Gal., 5, 22. Gaudium
    ponitur ibi unus fructus caritatis ; ergo gaudium, cum sit virtus, parit gaudium, et sic in
    infinitum est abire.</p>
  <p><span class="bold">Respondeo</span> : gaudium potest sumi dupliciter : ut est respectu boni
    quod est in Deo vel proximo, et sic est motus virtutis ; alio modo ut est in coniunctione
    virtutis cum suo subiecto, et sic est status virtutis. Primum parit gaudium alterius modi,
    secundum non aliud.</p>
  <p> <quote> Utendum est ergo virtutibus.</quote> Quaeritur utrum amore sit fruendum. Et videtur
    quod non, quia <span class="inquote">frui est amore inhaerere</span> etc ; sed cui inhaeret,
    aliud est quam amor quo inhaeret ; ergo amori non est inhaerendum : ergo nec fruendum.</p>
  <p><span class="bold">Contra</span> : Marc., 6 :
    <quote>Centies accipient,</quote>
     <title>Glossa</title> :
  <quote>Qui propter regnum Dei temporalia spernunt, regni gaudium fide certa praegustant, et in
      exspectatione patriae caelestis, omnium electorum pariter verissima dilectione fruuntur.</quote>
  Ergo ipsa dilectione est fruendum. Sed omni fruendo est fruendum per dilectionem ; ergo in
    infinitum est abire.</p>
  <p><span class="bold">Respondeo</span> : amore est inhaerendum summo bono. Amor est hic in ratione
    causae formalis, ut scilicet summum bonum finis. Cum autem dicitur <mentioned> amori inhaeremus
    </mentioned>, notatur finis sicut forma finis est, et sic non erit in infinitum abire.</p>
</div>
